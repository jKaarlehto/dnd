---
tags:
  - Lähdemateriaali
---
[[Balasár Ghesh]]in jättämä kirje [[Vaka-Viisi|Vaka-viidelle]], ennen hänen katoamistaan. Balasar päätti keräämänsä tiedon perusteella tutkia [[Azhar]]in toimistoa tarkemmin. Tämä johti [[Maagikillan tornien räjähdys|Maagikillan tornien räjähdykseen]] ja Balasarin katoamiseen.

Balasar kätki viestin [[Vuotava Kolpakko]]n huoneeseen vihjeeksi ystävilleen

###### Viestin sisältö

 *Jos päädytte koskaan lukemaan tätä viestiä, epäonnistuin yrityksessäni. Olen pahoillani, että pidin teitä pimennossa. Kalman sydämen saapumisesta asti olen ollut hieman varuillani kaiken Selemdûrissa tapahtuvan ja tapahtumiin liittyvien henkilöiden suhteen. Koen, että olette ainoita harvoista, keihin voin enää luottaa asian kanssa. Menen suoraan asiaan. Yritän tänä iltana tunkeutua Azharin toimistoon tämän illastaessa Leichtejen ja muutaman Gériläisen aatelisen kanssa.*

*Aikakirja, jonka minulle toitte on valaissut monia historian varjokohtia ja varmistanut monia ankaran väittelyn alaisia hypoteeseja todeksi. En voi tässä kasata kaikkia löydöksiäni, mutta listaan tärkeimmät löydöt ylös siltä varalta, etten voi jakaa niitä kanssanne kasvotusten. Ensinnäkin, Elhen olemassaolo on nyt lähes kiistatonta. Hän ei kuitenkaan suorittanut suurtekojaan yksin. Tekstissä mainittu “Keson Neljä” oli ilmeisesti neljän kesolaisen sankarin ryhmä, johon kuuluivat tekstin mukaan Elhe, lohikäärme Rhindelgâl, haltija Llaminryl ja kääpiö Arazus. Noin vuonna 1934 DK jotakin tapahtui, mikä aiheutti “Mädäntymisen”, kriisin, jossa ainakin pohjoiset kääpiömaat joutuivat sotaan Shial-Nagherazin mahtia vastaan. Tekstissä mainitaan Rhindelgâlin kertoneen Grozalle ja tämän salaliitolle, niin sanotulle “Konklaaville” pohjoisessa sijaitsevasta “kalman kaivosta” mistä nämä Serovin saastat ilmeisesti tunkeutuivat maailmaamme. Tämä sopii myös teidän esittämiinne kaavoihin mantereen laajuisesta sulkukehästä. Uskon, että tämän kalman kaivon sijainti on Tuonetêrissä, ja että muut sulkukehän ankkuripisteet ovat myös näitä kalman kaivoja. Kalman kutujen ja muiden Serovin siitosten läsnäolo maailmassamme kuitenkin vihjaa, että tämä sulkukehä on hiljalleen pettämässä. Jos niin käy, siitä seuraavan sodan hintaa ei voida kullassa mitata.*

*Mitä taas Azhariin tulee, teille on varmasti sanomattakin selvää, että häneen ei voi luottaa. Itse uskon, että osalla hänen suunnitelmastaan on suora yhteys näihin kalman kaivoihin. Hypoteesini tulee kuitenkin varmistaa ennen kuin ryhdyn toimenpiteisiin. Olen kuitenkin varma, että Azharin suunnitelman ydin on lunastaa paikka Gérin hallitsijana, uutena Karmiini Kuninkaana. Gérin Foorumin ote valtioon on heikko ja aatelisten keskuudessa kytee kaipuu “valtakunnan kulta-aikaan” Lukuisat tapaamiset Gérin aatelisten, diplomaattien, kenraalien ja nyt jopa Leichten herttuan kanssa löyhkäävät sodan ahjojen savusta. Gérin ja Selemdûrin liitto voisi jopa haastaa Imperiumin oteen lakeudesta. Kalman sydämen tarkoitus hänen juonessaan on vielä mysteeri minulle, mutta yritän selvittää sen tänään. Yhden kalman kaivon sijainti Bôl-Nirduhrissa varmastikin liittyy hänen jatkuvaan uteluunsa kaupungin historiasta, en vain tiedä miten. Vielä.*

*Azhar on kuitenkin vain yksi ratas tässä koneistossa. Maailman pyörät ovat alkaneet pyöriä jälleen ja niitä ei käy pysäyttäminen, mutta ainakin niiden kulku voidaan ohjata oikealle tielle. Uskon että teistä on siihen. Teillä on voima, viisaus ja vakaumus estää uutta Mädäntymistä tapahtumasta. Tietäkää, että tässä pelissä on panttina paitsi Sôru-Agazin kohtalo, myös muiden kansojen ja maiden tulevaisuudet. Ainoa tapa voittaa on pelaamalla.*

*Säilön tähän arkkuun muutamia esineitä, jotka palvelivat minua hyvin sodassa. Toivon, että niistä on teillekin hyötyä. Jätän myös teidän huostaanne oman pikku projektini. Uusien kaukosiirtokehien kirjoittaminen on ihan helvetin työlästä puuhaa, joten tein oman soveltavan versioni loitsusta. En koskaan ehtinyt sitä kokeilemaan, mutta kaikki laskelmani ja kaavani pitäisi olla kohdillaan. Toivottavasti teille on siitä iloa.*

*Pyydän Altonia toimittamaan ohjeet tämän kirjeen ja arkun luokse pääsemiselle, jos teillä on jotakin kysyttävää tai jos tilanne, jonka olen saanut aikaan on täysi sekasorto, viskatkaa kysymyksenne hänen suuntaansa. Itse tuskin kykenen enään niihin vastaamaan. Onnea matkaan ystävät. Balasár Ghesh, Selemdûrin maagikillan kirjallisuuden maisteri.*